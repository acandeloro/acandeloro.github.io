---
layout: post
title:  Incontro I su Husserl
date:   2021-01-15 11:40:16
tags: gruppolettura
description: Il primo incontro si è tenuto il giorno 15 gennaio 2021. È stata letta la PRIMA PARTE de La crisi delle scienze europee e la fenomenologia trascendentale, capito- li dall’ §1 al §7, pag. da 41 a 54
---

# Riflessioni personali

#### §1: Esiste veramente una crisi delle scienze, malgrado i loro continui successi?
La domanda iniziale che Husserl si pone è: __come si può parlare di crisi di qualcosa che ha successo e funziona?__ La domanda è interessante di per sé, anche scollegata dal riferimento principale di Husserl, ovvero le scienze europee. La scienza occidentale è un processo in evoluzione, che rivede se stessa, non immobile, si vedano le varie rivoluzioni scientifiche. E in questo un «contrasto tra la scientificità di questo gruppo di scienze e la non- scientificità della filosofia è indiscutibile» dice Husserl: in questo lui vede il problema della scienza ridotta a scienza dei fatti, e in questo indica la psicologia come esempio lampante.

#### §2: La riduzione positivistica dell’idea della scienza all’idea della scienza dei fatti. La “crisi” della scienza come perdita del suo significato

La scienza come riduzione di scienza dei fatti, e in questo la problematicità nella scienza psicologica è centrale: le scienze moderne oscurano l’enigma della _soggettività_. A fine del XIX secolo, la valutazione delle scienze non avviene rispetto al _contenuto_, ma rispetto al ruolo che assumono nella vita delle persone, ovvero rispetto alla _visione del mondo_ che propongono indirettamente. Questa ha tre caratteristiche principali: __«esclusività»__, __«abbagliamento»__ generato dalla fede nel progresso ed __«allontanamento dai problemi decisivi per una umanità autentica»__.

Le scienze dei fatti escludono i problemi che più stanno a cuore all’umano occidentale: __i problemi di senso__ [^1]. Estraniandosi da qualsiasi soggetto, una scienza dei fatti elimina alla radice il problema del senso: è un problema non formulabile all’interno di una scienza dei fatti[^2]. Quella che sembra descrivere Husserl è una dittatura del dato: siamo vincolati al fatto, al fatto nel suo isolamento dal soggetto, e non c’è relazione tra soggetto e fatto se non una appropriazione del secondo da parte del primo.

A questo punto Husserl si pone una domanda: «Possiamo accontentarci?». Parafrasando, Husserl si chiede se possiamo accontentarci di limitare la ricerca del senso all’interno di un paradigma delle scienze che ammettono come valido _solo_ ciò che è obiettivamente contestabile. È una domanda fondamentale, che sicuramente genera una selezione tra i lettori: se siete interessati a questa questione, allora possiamo incamminarci insieme, altrimenti quello di cui parlerò non vi interesserà più di tanto. La domanda è di natura fondamentale: possiamo limitare il senso a qualcosa di obiettivo?

#### §3: La fondazione dell’autonomia dell’umanità europea con la nuova concezione dell’idea della filosofia nel Rinascimento

L’esigenza scientifica non ha sempre coinciso con una esigenza di obiettività, ovvero come scienza dei fatti: piuttosto questa si configura in particolar modo nella prospettiva positivista. In questo, l’interrogatività umana non ha alcun ruolo, rispetto ai fatti stessi. Husserl fa il controesempio del rinascimento e si chiede come mai si è giunti ad una tale esigenza scientifica che è diventata egemone tra gli scienziati stessi. Per Husserl è quindi necessaria una analisi storica.

Husserl comincia indagando il ruolo della scienza nel rinascimento: lo scienziato ha il ruolo di guida, si pone domande ambiziose, indaga il proprio ruolo e la propria capacità rispetto alla natura e al regno animale. __Perché questo ruolo di guida è smarrita?__ Nel rinascimento c’è una ripresa del modello antico, quella che Husserl chiama «forma filosofica dell’esistenza»: tramite autonomie teoretiche, si giunge alla conoscenza teleologica del mondo, ovvero Dio.

Per essere più precisi, il Rinascimento da vita ad una autonomia pratica in cui il mondo circostante viene riplasmato in base alla libera ragione. Il passaggio fondamentale da cui ha avuto origine tutta la storia scientifica (e non solo) moderna (e di conseguenza anche contemporanea) è __l’impostazione teoretica attraverso indagini autonome__. Questa è la trasformazione del concetto di Filosofia in epoca moderna: un tentativo di cogliere l’ onnicomprensività dell’essere nella sua totalità. Le due caratteristiche principali che la fondano sono


<ol>
  <li> Una metodica apoditticamente evidente </li>
  <li> Progresso infinito ma razionale </li>
</ol>

In questi due punti chiave c’è la potenzialità di risoluzione di ogni problema tramite una generazione sequenziale di verità tramite un processo deduttivo logico. Questa impostazione teoretica della filosofia è quella che poi si è conclusa nel rendere autonoma la realtà dal soggetto nel positivismo.

Husserl si chiede quindi __cosa c’è che non va in questa impostazione scientifica dell’approccio filosofico?__ Una prima osservazione riguarda l’esclusione, tra i problemi potenzialmente risolvibili, quelli metafisici. Ma un qualsiasi problema genuinamente filosofico è qualcosa che indaga la ragione e il senso delle cose, e questi _sono_ problemi metafisici, in quanto travalicano i meri fatti: il senso non può essere analizzato se la nostra analisi è appiattita sul mero dato. Husserl individua quindi nella metafisica una guida spirituale quasi, nel senso che dona spirito a tutte le altre.

Proseguendo nella sua analisi storica, Husserl analizza il XVIII secolo in cui avviene la costruzione di un metodo filosofico che sia diramato a tutte le altre discipline scientifiche.

#### §4: Il fallimento della scienza, che sembrava inizialmente destinata al successo, e il motivo inesplicato di questo fallimento


C’è un momento di smarrimento nella costruzione di un metodo universale per la costruzione di una filosofia sistematica: il metodo teoretico così formulato aveva successo solo nelle scienze positive, le filosofie sistematiche erano in contrasto e incomunicanti. In tutto ciò, la _fede_ nel metodo costituiva l’ideale della filosofia moderna. Questo sentimento di fede nel metodo per la costruzione di una filosofia sistematica vacillava sia da un punto di vista _esterno_ che da un punto di vista _interno_: il primo era palese nel contrasto tra successi e insuccessi rispettivamente delle discipline positive e delle discipline umanistiche; il secondo era palese dal punto di vista dei ricercatori che, nonostante la formazione e l’attitudine filosofica si sentivano impotenti. Era quindi presente un sentimento di fallimento rispetto all’ideale dominante del “funziona, ha successo”.

La filosofia, alla vista di questi insuccessi, si elabora come una _filosofia del limite_: è un tentativo di comprender questa incapacità, questa impotenza rispetto agli obiettivi preposti per un metodo sistematico e onnicomprensivo, al contrario delle discipline scientifiche. I filosofi di riferimento sono Hume, in quanto studioso del limite riguardo a ciò che possiamo dire delle cose, e Kant, in quanto studioso del limite intrinseco della metafisica. Questi tentativi sembrano un modo per tranquillizzare e razionalizzare il proprio fallimento.

Husserl sta facendo una ricostruzione della storia della filosofia moderna e delle motivazioni a cui rispondono i vari filosofi rispetto alla loro situazione contingente.

#### §5: L’ideale di una filosofia universale e il processo del suo intimo dissolvimento

In questo senso, la filosofia inizia ad indagare sistematicamente la possibilità della sua esistenza, perlomeno nell’ambito metafisico, il quale si configura come un problema della possibilità del razionale stesso.

Di fatti, il problema della metafisica riguardava anche il fondamento delle scienze positive. L’origine di questa dissoluzione è intrinseco della filosofia moderna, ovvero della sua impostazione sia come filosofia universale e sistematica sia rispetto alla sua metodologia apodittica. A partire da questa impostazione, sotto questo “guida spirituale” potremmo dire, si permette la formulazione di tutta una serie di discipline scientifiche, in quello che Husserl chiama «slancio delle imprese scientifiche». Queste dimostrano di ottenere successi rispetto all’applicazione del metodo, ma allo stesso modo mette in crisi il punto scatenante dell’impresa filosofica moderna, ovvero la _formulazione di una filosofia universale e sistematica_. Le discipline scientifiche non eliminano tutto dell’impostazione teoretica iniziale: si _appropriano del metodo_ (apodittico a priori) ma _ne cancellano gli obiettivi iniziali_ (formulazione filosofica sistematica), etichettandoli come senza successo. In questo movimento, le scienze positive _dissolvono l’ideale originario_ con cui avevano avuto origine. Liberandosi della fonte originaria latitante di successo, le scienze moderne vivono una crisi, la cui apparente risoluzione che prende il nome di positivismo logico semplicemente esclude il problema alla radice escludendolo a priori: _esistono i fatti e questi non si occupano del senso_.

La crisi è _una crisi del movente originale_, ovvero di una filosofia universale e sistematica: questa crisi non intacca i successi, quelli sono fatti, stabiliti secondo certi criteri. Invece, intacca il fondamento di senso, la capacità di riconoscere il movente per cui le nostre azioni sono motivate. Il movente comune degli scienziati positivisti si limita ad essere il successo. E di questo, come si diceva sopra, è diventato l’unico movente valido, l’unico movente esclusivo per fare scienza, nel proporre una teoresi sul mondo. Per riassumere: la scienza contemporanea (a Husserl, ma potremmo estenderlo anche al nostro periodo), grazie alla prerogativa del successo si è allontanata dalla sua genesi principale, ovvero la formulazione di una struttura solida di senso. _A catena quindi v’è la crisi dell’uomo moderno e del suo stare al mondo_: la conseguenza finale è il __crollo della fede nella ragione come colei che conferisce senso__: se la ricerca di quest’ultima viene esclusa da coloro che egemonicamente hanno la prerogativa sul discorso razionale, è chiaro che _coloro che ricercano il senso delle cose si sentono esclusi da questo discorso_. Husserl infatti dice «Impossibile trovare la ragione e le sue idee nel mondo fattualmente vissuto». Dice anche «Il problema del mondo, l’enigma di tutti gli enigmi, diventa autonomo.» In sostanza il problema sul senso è intraducibile nel linguaggio dei meri fatti, che quindi diventano autonomi dal senso stesso.

#### §6: La storia della filosofia moderna come lotta per il senso dell’umanità

In questo momento è necessario quindi distinguere tra filosofie scettiche e filosofie vere: le prime abdicano alla coscienza del loro compito, ovvero fornire una organizzazione del senso; le seconde lottano per un senso autentico dell’umanità, per una auto-comprensione. Quest’ultima è l’unica strada per capire se il telos posto originariamente dai greci è possibile o è una follia. In altre parole, la seconda si pone il compito di _capire se quello che si sta facendo è uno dei tanti modi con cui organizzare il senso delle cose_, o è un modo privilegiato. L’obiettivo che ci si pone nella seconda è quindi quello di capire se la filosofia e la scienza possano rappresentare movimenti storici rivelatori della ragione universale innata nell’uomo.

#### §7: Il proposito di queste ricerche

In quest’ultima sezione Husserl si chiede che senso ha l’impresa filosofica nel continuo ciclo di nuove filosofie e nuove ingenuità passate. Husserl non può rinunciare alla fede nella filosofia come guida e fondamento: è per questo che Husserl si rivolge a coloro che condividono con lui questa fede. Testualmente, dice «Nel nostro filosofare, siamo funzionari dell’umanità», ovvero esprimiamo la nostra natura di uomo occidentale, le nostre più intime fondamenta rispetto al senso in cui noi siamo immersi nel mondo: «Il vero essere dell’umanità è orientato verso un telos che può essere (se può esserlo) realizzato dalla filosofia.» Inevitabilmente «noi siamo eredi del passato»: è necessario fare considerazione di carattere storico per muoversi verso una auto-comprensione genuina, e quindi il punto di partenza non può che essere l’indagine del «senso intimo e della nascosta teleologia» dei fatti storici attorno alla evoluzione e al procedere filosofico. Questo perché si possano aprire nuove strade, nuove possibilità, nuovi orientamenti. «Descrivere ciò che vedo» è il modus operandi di Husserl.

# Discussione

-- __Melissa__: Ho apprezzato molto quando dice «La filosofia rende libero qualsiasi uomo formato sulla filosofia». La chiusa finale è molto bella o molto umana, in quanto sottolinea la pratica della filosofia come liberatoria.

-- __Roberto__: Sottolineo il concetto di Entelechia: la realtà ha inscritta in sé stessa la meta finale. Concetto presente in Hegel e nella sua dialettica. Questo termine indica in realtà anche un movimento.

È importante distinguere e riassorbire l’aspetto valoriale e biologico.

Mi è venuto in mente la figura di Comte, e in particolare della sua parabola. Considerato il padre del positivismo, alla fine si accorge della necessità della dimensione del telos e dello sguardo sullo sviluppo della storia umana. Nella sua filosofia, l’era scientifica è l’ultima, a cui si erano succedute in ordine la fase teologica e la fase metafisica. Ciascuna di esse aveva una sua forma di verità: la prima ha avuto luogo nel medioevo e il positivismo, secondo Comte, dovrebbe conservarne ciò che di buono offriva, ovvero la capacità di mantenere il legame sociale. Infatti, Comte impazzisce alla fine della sua vita perché, nonostante la sua impostazione positivistica, ed anzi forse proprio per questa, non riusciva a prescindere da una dimensione di senso. Per questo motivo nell’ultima parte della sua vita ha fatto esperienza di una deriva spiritualista. Tutto questo per dire che Comte è forse il primo positivista, ma anche l’ultimo che tenta ancora di raccordare la dimensione del senso.

-- __Alfonso__: Più che teoretica è una parte suggestiva. Inquadrare Husserl alla fine dell’800 come una rincorsa alle scienze naturali: come aggiornare il metodo? Il problema di Husserl non sta tanto nella diagnosi del problema che invece è bellissima, ma il problema è proprio Husserl nel suo ritorno ad una ragione. L’uomo nevrotico deve la sua condizione all’appiattimento subito per causa della ragione. Nietzsche diceva le stesse cose di Husserl, ma la sua proposta era opposta: abbandonare la ragione e ritornare alla vita.

-- __Roberto__: Cosa intendi con Ragione? Intelletto e ragione sono due cose differenti: la seconda include il suo superamento.

-- __Alfonso__: La pretesa dell’uomo di comprendere se stesso, il “Tu devi” di Nietzsche, annichilisce la vita. Recuperare il soggetto da un punto di vista coscienziale.

-- __Roberto__: Ci sono delle gravissime conseguenze dovute alla messa in disparte della meta- fisica. La ragione del fatto è una ragione pigra, che delega, ha fatto a meno del soggetto perché si crea una spirale del silenzio.

-- __Alfonso__: È una ragione impigrita, non cerca le ragioni trascendentali, una ragione che riabbracci il soggetto. Non è una carenza di ragione ma un eccesso di ragione, come afferma Adorno. C’è un processo di critica alla ragione: Husserl ritorna alla totalizzazione della ragione: non coglie che la soluzione è parte del problema. Non coglie che la ragione è ciò che reprime. Coglie invece l’importanza del vissuto, del soggetto come centro fenomenologico.

-- __Roberto__: Eccesso di ragione ed eccesso di intelletto sono due cose diverse: il secondo, infatti, si configura come un eccesso di ragione strumentale. Husserl si rende conto di vivere in un mondo disumanizzante, dove il soggetto conoscente non sollecita umanità. Husserl descrive uno scollamento

-- __Alfonso__: Husserl ha creato una critica alla ragione strumentale seria e profonda. Stesso modo di pensare alla ragione che ha creato il mondo oggettivo. Scompare la dimensione esistenziale in Husserl. Manca l’io sento, la centralità del soggetto. Verità mania che ha condotto l’uomo alla follia, come dice Nietzsche.

-- __Roberto__: Wittgenstein e il legame tra linguaggio e senso: è lo stesso problema diagnosticato da Husserl, quello dell’obiettivamente contestabile. C’è un processo di intellettualizzazione filosofica e scientifica. Godel rompe la bolla dall’interno. Bisogna pensare anche al momento storico, gli anni 30, il nazismo, post-Freud assimilato e tracimato anche nei saperi scientifici. Husserl fa una sorta di bilancio.

Differenza tra intelletto e ragione: la prima è una facoltà ordinatrice dell’espe- rienza: calcolare, misurare, vedere rapporti, raccontare descrivere; la seconda è una facoltà più ampia: trascende gli aspetti di cui si occupa l’intelletto, si occupa di un livello superiore: è implicitamente rivolta ad una sistematicità. È più affine al concetto di intuito, come una visore isometrico.

-- **Alfonso**: Husserl vuole trovare l’evidenza: la filosofia unica via nei saperi, è una esigenza metodologica. Husserl ha una aspirazione ultra-scientifica: trovare l’innegabile, che è a sua volta diverso dal fatto.

-- __Roberto__: In Husserl i concetti sono diversi dalla sostanza: i concetti sono immersi nei processi, e la filosofia ha il compito di approssimarsi a descrivere il processo: tutto questo non è formulabile su una idea fissa.



---

[^1]: Mi viene sicuramente in mente il Wittgenstein del _Tractatus_. Che collegamento c’è tra il discorso sul senso di Wittgenstein e quello di Husserl?
[^2]: E di conseguenza, secondo Wittgenstein, non si dovrebbe parlarne all’interno del linguaggio scientifico, perlomeno, o sbaglio?
