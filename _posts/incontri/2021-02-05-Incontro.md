---
layout: post
title:  Capitoli §8 -- §9 - d de "La crisi delle scienze europee" di Edmund Husserl
date:   2021-02-05 11:40:16
tags: gruppolettura
description: Il secondo incontro si è tenuto il giorno 5 febbraio 2021. È stata letta la SECONDA PARTE de "La crisi delle scienze europee e la fenomenologia trascendentale", capitoli dall’ §8 al §9 − d, pag. da 57 a 75 <a href="https://www.ilsaggiatore.com/libro/la-crisi-delle-scienze-europee-e-la-fenomenologia-trascendentale-2/">dell’edizione il saggiatore</a>

---

Relatore principale:  Roberto, Simona

## Riflessioni personali

#### §8: L’origine della nuova idea dell’universalità della scienza nella riforma della matematica

Nella ricerca di una universalità, la riforma matematica produce una poderosa trasformazione di senso. Cartesio riorienta i compiti della filosofia, più che dare risposte ai problemi, propone nuove strade e nuove indagini, conferendo un peso e un senso nuovo alla matematica. La rivoluzione moderna consiste nell’uso delle categorie matematiche oltre al compito finito in cui si era abituato a fare sin dall’antichità, in cui la matematica era una teoria apodittica deduttiva, in cui tutto era predeterminato all’interno di un mondo finito e chiuso (si capisce la loro incapacità di trattare l‘infinito, vedi il paradosso di Zenone).

Nella modernità invece c’è una nuova tensione verso l’ignoto, c’è una _tensione speculativa_. Nell’antichità, la matematica scopre qualcosa che c’è già, nella modernità invece la matematica inventa e produce nuove strade che non erano immaginabili a priori, inventa e si propone come _nuovo strumento per l’indagine del reale_. Questa tensione speculativa è però razionale. Gli antichi mancavano di questa tensione, che necessita di nuovi strumenti e nuovi linguaggi per essere costruita.

L’idea e la prospettiva fondante di questa tensione è la certezza che la totalità infinita sia razionale e che quindi sia possibile coglierla nella sua interezza con gli strumenti giusti. Galileo è stato sicuramente il fondatore di questa prospettiva in cui la scienza naturale matematica è il linguaggio privilegiato per comprendere la natura. Ed infatti, è di questo che si parlerà nella prossima (lunga) sezione.

#### §9: La matematizzazione galileiana della natura

La domanda principale che ci si pone è: _quale è il senso della matematizzazione della natura?_ Da diversi punti di vista: da quello del pensiero, del metodo e della ricerca. Il mondo è dato «soggettivamente-relativamente»: ci sono delle discrepanze nella nostra esperienza, ma il mondo è uno: ci appare in maniere diverse, il tentativo è quello di ricercarne un contenuto intrinseco.

##### a): La geometria pura

L’abitudine non ci fa distinguere tra figure di cui parla la geometria e figure di cui parla la realtà, ovvero la distinzione tra oggetti formali e referenti empirici. Prima esperiamo di corpi, che astraiamo in figure pure in processo speculativo-infinito. Questi processi si sedimentano nel linguaggio. _Esattezza è diverso da verità che è a sua volta diversa da correttezza (ovvero qualcosa di verificabile)_: l’esattezza è «una forma univocamente e intersoggettivamente determinata». La misurazione nasce dal tentativo di _fissare l’intercomunicabilità_ riguardo alle forme sensibilmente esperibili. La _misura_ è l’atto conclusivo di una serie di fatti: in primis _la scelta delle forme fondamentali_, in secondo luogo una serie di approssimazioni. Segue quindi un _passaggio obiettivante_: da interesse pratico a teoretico, l’idealizzazione e l’astrazione diventano pensiero geometrico. La ricerca del vero essere nel mondo reale trova soluzione nella _misurazione empirico-obiettivante_, in cui tramite approssimazioni trasformo la realtà in pensiero astratto-geometrico.

##### b): Il concetto fondamentale della fisica galileiana: la natura come universo matematico

Galileo non si preoccupa di come la geometria ha assunto questo ruolo di guida nell’astrazione, _non problematizza l’origine dell’evidenza matematico-apodittica_. La matematica assume la figura di guida per l’arte della misurazione, dell’approssimazione: il calcolo infinitesimale. Le apprensioni soggettive sono “certe”: la conoscenza obiettiva si ha quando la loro astrazione diventa matematizzata.

##### c): Il problema della possibilità di matematizzare i plena

Una misura (come definita sopra, fissare l’intercomunicabilità) _esatta (ovvero univocità dell‘intersoggettivo)_ delle qualità sensibili dei corpi (una “matematizzazione diretta” dei corpi) è impossibile: _l’esattezza non vive nella realtà sensibile ma nel pensiero obiettivato attraverso l’astrazione_. Parlare di esattezza nel mondo sensibile è quindi impossibile. La domanda che quindi Husserl si pone è: come è arrivato Galileo a pensare che il reale nelle qualità specifiche dovesse avere un indice matematico?

##### d): Motivazione della concezione galileiana della natura

I nessi causali non hanno sempre avuto una forma matematica. Galileo cercava dei metodi di perfezionamento: il problema nella fisica è come dalle datità corporee si possa giungere ad un riconoscimento causale. Nella prassi di ricerca non c’è ricerca sui presupposti. _L’arte di migliorare continuamente la precisione, il metodo per migliorare il proprio metodo_: 

> «Ogni misurazione assume il senso di una approssimazione e un polo ideale-identico anche se irraggiungibile».  

Le formule generano connessioni causali: nel senso di Galileo le generano non solo nel mondo matematico a pure in quello reale.


## Discussione


_Roberto:_ Nella prima parte c’è una critica alla parabola della modernità. È quasi un testo di diagnosi sociale, un tentativo di riscoprire qualcosa di latente _soffocato_ nella modernità positivista. Riappropriazione della _filosofia professionalizzante_ che ha rinunciato al sistema e ruolo catalizzatore della filosofia nelle crisi delle scienze.

_Simona:_ 
È un tentativo di fare il punto sulla nascita della scienza moderna. L’uomo di Cartesio si pone il problema dell’infinito e lo fa con un’idea matematica, di avvicinamento asintotico. La geometria dei greci si divideva tra realtà e idee: la prima dove si fanno i calcoli, la seconda è un modello. Per l’uomo moderno, la geometria è un processo infinito di costruzione.

_Roberto:_
C’è _un’inversione del rapporto reale-ideale_: noi cerchiamo la perfezione nella realtà.

_Simona:_
Stabilire un dialogo universale per riferirsi allo stesso mondo. Le proprietà oggettive delle grandezze si configurano come rapporti tra oggetti. _Dalla misura si arriva alla spiegazione: quello che fa Galileo è universalizzare la fisica sul modello dell’universalizzazione della matematica._ Parte dalla geometria, non più scienza pura ma applicata, e si sviluppa il metodo della misura per approssimazione: le basi del metodo scientifico. Non ci si preoccupa dell’a-priori geometrico, ma della correlazione tra i rapporti.

_Roberto:_
_Il metodo consente di uscire dalla tensione soggettiva_: si esce da una condizione spontanea, dal mondo-della-vita. Galileo esce da questa situazione spontanea in _un‘astrazione ascensionale_ che innalza la filosofia. Il metodo non è altro che il righello del muratore e produce un giudizio vincolante, in cui si esce dai giudizi soggettivi. Questo giudizio vincolante si deve fondare su una verità identica e condivisa, è questa la cosa importante: dobbiamo tutti concordare che il righello indichi la stessa cosa.

_Alfonso:_
Il concetto dell’infinito per i Greci era un po’ un sofismo, vedi Zenone. Cassirer parla di svolta rinascimentale dovuta a Dio: l’infinito, dal finito, è una svolta possibile grazie alla matematizzazione.

_Roberto:_
L’appendice 1 parla dell’infinito dal mondo teologico, una comprensione del mondo secondo le idee dell’infinitesimale. La causalità esatta-universale del metodo è una concezione moderna: nella sfera matematica abbiamo l’inclusione della continuità e della causalità. Penso al Barocco: è una forma di modernità che arriva fino alla rivoluzione francese (esclusa) e si configura come una elaborazione spasmodica: da un lato l’esattezza della misura, dall’altro la misura è incompleta. La geometria prende sempre di più la forma astratta dell’algebra, senza numeri, quindi senza estensione: le incognite sono esse stesse astratte. Il barocco mostra l’esagerazione rispetto al riferimento empirico. Il progetto galileiano viene sconfitto non solo da Einstein ma anche dal punto di vista logico-del linguaggio: non è una crisi del metodo ma come il metodo si relazione con altro, con le altre verità.

Il rinnovamento come problema di etica personale: l’ideale platonico è un ar- chetipo non oggettivo nel senso di misurabile. Problema di applicare cose del mondo fisico al mondo psicologico. L’obiettivo-oggettivo è un qualcosa che si impone come quadro di riferimento. Ci sono alcune cose che non si pos- sono “metrizzare” con consenso collettivo, basti pensare ai concetti politici di “Destra,Sinistra”. Questo pone una questione fondamentale, ovvero il proble- ma dell’oggettività nelle scienze sociali: come faccio a capire cosa può essere metrizzabile con un consenso collettivo?[^1]

_Alfonso:_
C’è un cambio di paradigma: l’idea del metro non ci permette di superare lo stallo.

_Roberto:_
C’è un problema quando si perde di vista il corpo perché ci sono cose che sfuggono alla geometrizzazione.

_Alfonso:_
Non salva la situazione una matematizzazione diretta nè una indiretta.

_Roberto:_
Problema esistenziale di Husserl è su un piano superiore, europeo: è una crisi dell’uomo europeo e della sua storia.

---

[^1]: Questa non è una riformulazione del problema della demarcazione? 4
